**İSTANBUL TEKNİK ÜNİVERSİTESİ ÖĞRENCİ KONSEYİ YÖNERGESİ**

**BİRİNCİ KISIM: Amaç, Kapsam ve Tanımlar**

**Amaç**  
Madde 1 — Bu Yönergenin amacı; İstanbul Teknik Üniversitesine kayıtlı lisans öğrencilerinin eğitim, sağlık, spor ve kültürel ihtiyaçlarının karşılanması ve geliştirilmesinde haklarını gözetmek, ulusal çıkarlar konusunda duyarlı olmalarını sağlamak, yönetim organları ile öğrenciler arasında etkili bir iletişim kurarak öğrencilerin beklenti ve isteklerini yönetim organlarına iletmek ve öğrencilerin eğitim-öğretim konusundaki kararlara katılımını sağlamak amacıyla oluşturulacak olan öğrenci konseyinin kuruluş ve çalışma esaslarını düzenlemektir.

**Kapsam**  
Madde 2 — Bu Yönerge; İstanbul Teknik Üniversitesinde kayıtlı lisans öğrencilerini temsil etme yetkisiyle kurulacak olan Öğrenci Konseyinin kuruluş, görev, yetki ve çalışma esaslarına ilişkin hükümleri kapsar.

**Dayanak**  
Madde 3 — Bu Yönerge, 2547 sayılı Yükseköğretim Kanununun 7 ve 65 inci maddelerine dayanılarak hazırlanmıştır.

**Tanımlar**  
Madde 4 — Bu Yönergede geçen;  
a) Üniversite: İstanbul Teknik Üniversitesini  
b) Rektör: İstanbul Teknik Üniversitesi Rektörünü  
c) İstanbul Teknik Üniversitesi Öğrenci Konseyi: İstanbul Teknik Üniversitesinde öğrencilerin kendi aralarında demokratik usullerle kurdukları öğrenci birliğini,  
ç) Öğrenci Konseyi Başkanı: Öğrenci Konseyinin ve Öğrenci Konseyi Yönetim Kurulu’nun başkanını,  
d) Bölüm Öğrenci Temsilcisi: Fakülte veya konservatuardaki her bir bölümün öğrencilerinin, kendi aralarından, bulundukları bölüm öğrencilerini, Öğrenci Konseyinde temsil etmesi için seçtiği öğrenciyi,  
e) Fakülte/Konservatuar Öğrenci Temsilcisi: Fakülte veya konservatuardaki Bölüm öğrenci temsilcilerinin, kendi aralarından Öğrenci Konseyinde temsil etmesi için seçtiği öğrenciyi,  
f) Bölüm Seçim Kurulu: Bölüm başkanı ve ilgili bölüm öğretim elemanlarından oluşan kurulu,  
g) Bölüm Öğrenci Temsilcileri Kurulu: Fakülte veya konservatuardaki bölümlerin bölüm öğrenci temsilcilerinden oluşan kurulu,  
h) Öğrenci Konseyi Genel Kurulu: Fakülte veya konservatuar öğrenci temsilcilerinden oluşan kurulu,  
ı) Öğrenci Konseyi Kurultayı: Fakülte veya konservatuar öğrenci temsilcilerinin katılımıyla, rektörlükçe uygun görülecek tarihte gerçekleştirilen Öğrenci Konseyinin genel kurul toplantısını,  
i) Öğrenci Konseyi Yönetim Kurulu: Öğrenci Konseyinin yönetim organını,  
j) Öğrenci Konseyi Denetleme Kurulu: Öğrenci Konseyinin denetleme organını ifade eder.

**İKİNCİ KISIM: Öğrenci Temsilcileri ve Öğrenci Konseyi**

**BİRİNCİ BÖLÜM: Genel Hükümler**

**Öğrenci temsilcileri seçimlerine ilişkin genel esaslar**  
Madde 5 — Öğrenci Konseyi üyelerinin belirlenmesi ve organlarının oluşturulması için yapılacak seçimler, Aralık ayına kadar Rektörlükçe belirlenecek takvime göre Rektörlük tarafından gerçekleştirilir.

**Öğrenci temsilci adaylarında aranacak nitelikler**  
Madde 6 — Öğrenci temsilciliklerine aday olacak öğrencilerde aşağıdaki şartlar aranır:  
a) İlgili fakülte veya konservatuvarın en az ikinci sınıfına kayıtlı öğrenci olması,  
b) Siyasi parti organlarında üye veya görevli olmaması,  
c) Yüz kızartıcı suçlardan dolayı adli sicil kaydı bulunmaması,  
ç) Uyarma cezası dışında disiplin cezası almamış olması,  
d) Seçimin yapıldığı dönemde kayıt dondurmamış olması,  
e) Genel not ortalamasının 4 üzerinden 2,75 ve üstü olması,  
f) Çift ana dal program öğrencileri ancak ana dal bölümlerinde aday olabilirler ve ana dal bölümlerinde oy kullanabilirler,  
g) Terör örgütlerine aidiyeti veya iltisakı ya da bunlarla irtibatı olmaması,  
h) Adayların yaptığı başvuru ile yukarıda bahsedilen nitelikleri sağladığını beyan etmiş olduğu kabul edilir, niteliklerden herhangi birini sağlamadığı tespit edilmesi halinde adaylık/temsilcilik süreci iptal edilir.

**Bölüm Seçim Kurulunun Oluşturulması**  
Madde 7 – a) Bölüm Seçim Kurulu ve başkanı ilgili Bölüm Başkanı tarafından bölüm öğretim elemanları arasından belirlenir.  
b) Bölüm Seçim Kurulu, başkan dâhil 3 öğretim elemanından oluşur.  
c) Bölüm Seçim Kurulunun görev süresi 4 (dört) yıldır.

**Bölüm Seçim Kurulunun Görevleri**  
Madde 8- Bölüm Seçim Kurulunun görevleri aşağıda belirtilmiştir.  
a) Seçmen listelerini hazırlayıp duyurmak,  
b) Adayların Fakülte Dekanlığına/Konservatuar Müdürlüğüne yapılan başvurularını alarak adaylığa uygun olup olmadıklarını inceleyerek uygun adayları duyurmak,  
c) Oy pusulalarının bastırılmasını ve mühürlenmesini sağlamak,  
ç) Seçimlerin yürütülmesinden, seçimin bitiminde oyların hemen sayılmasını sağlamak,  
d) Oy sandıklarının yerlerinin belirlenerek duyurulmasını ve seçim gününde yerleştirilmesini sağlamak,  
e) Öğrenci temsilci seçimlerini bu yönerge esaslarına göre yapılmasını sağlamak.  
f) Bölüm seçim sonuçlarını ilgili Fakülte Dekanlığına/Konservatuar Müdürlüğüne tutanakla bildirmek.

**Seçimlerde Uygulanacak Yöntemler ve İlkeler**  
Madde 9 – İstanbul Teknik Üniversitesi’nin tüm öğrencileri, Üniversite Öğrenci Konseyi’nin doğal üyesidir. Ancak, Üniversite Öğrenci Konseyi’ne öğrencilerin katılımı, kendilerinin seçtikleri “Öğrenci Temsilcileri” aracılığıyla gerçekleşir.  
a) Bölüm Öğrenci Temsilcilerinin seçiminde her bölüm öğrencisi bir seçmendir.  
b) Bölüm Öğrenci Temsilcilerinden oluşan Bölüm Öğrenci Temsilcileri Kurulu’nun her bir üyesi, kendi aralarından bir üyeyi Fakülte/Konservatuvar Öğrenci Temsilcisi olarak seçer.

Madde 10 - Seçimle ilgili tanıtım ve propaganda mahiyetindeki her türlü ilan ve afişler, seçimlerden önceki hafta içinde, Üniversite Öğrenci Dekanlığı tarafından ilan edilen süre boyunca, bölümlerde bölüm başkanlarının, diğer yerlerde Rektörlüğün göstereceği yerlere asılabilir ve seçimden önceki gün mesai saati bitiminde kaldırılır. Adayların tanıtım etkinlikleri bu süre içinde bölüm başkanlıklarının uygun göreceği mekân ve saatlerde düzenlenebilir.

Madde 11 - Seçim Kurulu, seçimin yapılacağı yere sandığı, seçmen listelerini ve pusulaları seçim günü en geç saat 09:30'da getirir. Seçim sandığını açıp içinin boş olduğunu aday ve seçmenlere gösterir. Sonra seçmenler oy pusulalarını öğrenci kimliğini göstererek Seçim Kurulundan alır ve gizli bir bölmede tercihini belirttikten sonra pusulalarını kapalı olarak sandığa atar ve seçmen listesini imzalayarak seçim yerini terk ederler. Oy verme işlemi, seçim günü üniversite seçim kurulunun uygun gördüğü saatte tamamlanır.

Madde 12 - Sayım işlemi seçim günü, seçim sürecinin bitimi ile birlikte başlar ve kamuya açık olarak Seçim Kurulunca yapılır. Seçim sonuçları, ilgili Seçim Kurulu tarafından tutanakla bildirilir. Tutanakta seçime katılan öğrenci sayısı ve adayların aldıkları geçerli oy sayıları belirtilir. Şartları sağlayarak Öğrenci Temsilcisi olmaya hak kazanan öğrencilerin isimleri ilgili Seçim Kurulunca duyurulur ve ilgili Dekanlık/Müdürlüğe bildirilir.

Madde 13 - Seçimlerle ilgili her türlü itiraz, seçim sonuçlarının ilanını izleyen ilk iş günü içinde ilgili seçim kuruluna yapılır. Seçim kurulları gerekli incelemeleri yaparak itirazları en geç 1 (bir) gün içinde karara bağlarlar.

Madde 14 - Seçim Kurulu seçimlerin yenilenmesi kararı alırsa, seçimler karar tarihinden itibaren en geç üç gün içinde yenilenir.

**Bölüm Temsilciliği Adaylık Başvuruları**  
Madde 15- Adaylık başvuruları Fakülte Dekanlığına seçim tarihinden üç gün öncesine kadar yapılır. İlgili Bölüm Seçim Kurulu seçimlerden önce en az 1 gün boyunca temsilci adaylarının adlarını ilan tahtalarına asarak duyurur. Çift anadal program öğrencileri ancak anadal bölümlerinde aday olmak üzere başvurabilirler ve oy kullanabilirler.

**İKİNCİ BÖLÜM: Öğrenci Konseyi Organları**

**Öğrenci Konseyi Organları**  
Madde 16 — Öğrenci Konseyi Organları, ”Bölüm Öğrenci Temsilcisi", "Bölüm Öğrenci Temsilcileri Kurulu”, Fakülte/Konservatuar Öğrenci Temsilcisi", "Öğrenci Konseyi Genel Kurulu", "Öğrenci Konseyi Yönetim Kurulu", "Öğrenci Konseyi Denetleme Kurulu" ve "Öğrenci Konseyi Başkanı’ndan oluşur.

**ÜÇÜNCÜ BÖLÜM: Bölüm Öğrenci Temsilcisi**

**Öğrenci Temsilcisi seçimi**  
Madde 17 — Bölüm Öğrenci Temsilcisi, fakülte veya konservatuardaki her bir bölüm öğrencilerince kendi aralarından, seçime katılanların salt çoğunluğuyla ve bir defaya mahsus olmak üzere iki yıl için seçilir.  
Bölüm öğrenci temsilcilikleri seçimlerinde, seçimin yapılabilmesi için;  
i) Birinci turda seçimin yapıldığı bölüme kayıtlı öğrencilerin en az %60’ının,  
ii) İkinci turda ise en az %50’sinin seçime katılması şarttır. İlk iki turda seçim yapılamaz ise üçüncü turda i) ve ii) deki şartlar aranmaz.  
Seçilebilmek için, her turda, seçimde oy kullanan öğrencilerin en az yarıdan fazlasının oyunun alınması zorunludur.  
Seçimler üniversite seçim kurulunun belirlediği tarihlerde yapılır.  
İlk turda sonuç alınamaması durumunda seçimler, birinci turda en çok oy alan iki adayın katılması ile tekrar edilir. İkinci turda da sonuç alınamaması durumunda, üçüncü tur seçimler yapılır. Üçüncü tur seçimde de adaylardan birisi seçilmek için gerekli şartları sağlayamamış ise, ilgili Bölüm Öğrenci Temsilcisi seçmeme kararı almış kabul edilir. Oylamalarda eşitlik durumunda, adayların not ortalamalarına bakılır. Not ortalaması yüksek olan aday seçimi kazanmış olur.  
Bölüm Öğrenci Temsilcisinin seçilme niteliklerini kaybetmesi ya da herhangi bir nedenle süresi bitmeden önce görevinden ayrılması halinde kalan süreyi tamamlamak üzere, ilgili bölümde bir ay içerisinde aynı usulle yeni bir temsilci seçilir.

**Öğrenci Temsilcisinin görevleri**  
Madde 18 — Bölüm Öğrenci Temsilcisinin görevleri şunlardır:  
a) Temsil ettiği bölümde öğrenci konseyi çalışmalarını yürütmek.  
b) Öğrenci konseyi organlarının aldığı kararları temsil ettiği birimde duyurmak ve uygulamalarını izlemek.  
c) Temsil ettiği bölümdeki öğrenci sorunlarını belirlemek ve bunların çözümü için öğrenci konseyinin ve yükseköğretim kurumunun ilgili yönetim organlarına iletmek.  
ç) Temsil ettiği bölümdeki öğrenci etkinliklerini koordine etmek.  
d) Kendi bölüm öğrencilerini, öğrenci etkinliklerinde temsil etmek.  
e) Temsil ettiği bölümdeki öğrencilerle bu birimlerin yönetim organları arasında iletişimi geliştirmek.  
f) Öğrencilerle ilgili konuların görüşülmesi sırasında temsil ettiği bölümün akademik toplantılarına katılmak.  
g) Çalışmaları ile ilgili raporlar hazırlamak ve arşiv oluşturmak.

**DÖRDÜNCÜ BÖLÜM: Bölüm Öğrenci Temsilcileri Kurulu**

**Öğrenci Temsilcileri Kurulu**  
Madde 19 — Bölüm Öğrenci Temsilcileri Kurulu Bölüm öğrenci temsilcilerinden oluşur. Üniversitenin ilgili akademik birimlerinde Öğrenci Konseyi çalışmalarını yürütür. Bölüm Öğrenci Temsilcileri Kurulu, Öğrenci Konseyi Genel Kurulu ve Yönetim Kuruluna karşı sorumludur.  
Bölüm Öğrenci Temsilcileri Kurulu, ilgili fakülte/konservatuar Öğrenci Temsilcisinin başkanlığında iki ayda en az bir defa toplanır. Toplantı gündemi, yeri ve tarihi en az yedi gün önce kurul başkanı tarafından öğrenci temsilcilerine duyurulur. Kurulun toplanabilmesi için temsilci üye sayısının salt çoğunluğunun katılımı, karar alabilmesi için de yapılacak açık oylamada katılanların salt çoğunluğunun oyu gereklidir. Oyların eşitliği durumunda başkanın oyu belirleyicidir.

**Öğrenci Temsilcileri Kurulunun görevleri**  
Madde 20 — Bölüm Öğrenci Temsilcileri Kurulunun görevleri şunlardır:  
a) Öğrenci Konseyi’nin aldığı kararların, temsilcilerce birimlerinde duyurulması için çalışmalar yapmak ve uygulamalarını izlemek,  
b) Bölümlerin sorunlarını tartışmak ve karara bağlamak,  
c) Bulundukları fakülte/konservatuarda ortak öğrenci etkinlikleri oluşturmak ve koordine etmek,  
ç) Bölüm öğrencileri arasında iletişimi geliştirmek için çalışmalar yapmak,  
d) Bölüm öğrencileri ile ilgili birimlerin akademik ve yönetim organları arasındaki iletişimi geliştirmek için çalışmalar yapmak,  
e) Çalışmaları ile ilgili raporlar hazırlamak ve arşiv oluşturmak.

**BEŞİNCİ BÖLÜM: Fakülte, Konservatuar Öğrenci Temsilcisi**

**Öğrenci Temsilcisi**  
Madde 21 — Fakülte/Konservatuar Öğrenci Temsilcisi fakülte ve konservatuarlardaki öğrenci temsilcilerince, kendi aralarından, seçime katılanların salt çoğunluğuyla ve iki yıl için seçilir. Sadece bir Bölüm bulunan fakülte/konservatuarda var olan Bölüm Öğrenci Temsilcisi, söz konusu fakülte/konservatuarın temsilcisi olarak görev yapar.  
Fakülte/Konservatuar Öğrenci Temsilcisinin seçilme niteliklerini kaybetmesi ya da herhangi bir nedenle süresi bitmeden önce görevinden ayrılması halinde, kalan süreyi tamamlamak üzere, üniversitenin ilgili fakülte veya konservatuarda on beş gün içerisinde aynı usulle yeni bir temsilci seçilir. Yeni temsilci seçilinceye kadar, fakülte veya konservatuar öğrenci temsilciliğine, üniversitenin ilgili fakülte veya konservatuardaki Bölüm Öğrenci Temsilcileri Kurulu üyelerinin kendi aralarından seçeceği bir üye vekâlet eder.

**Öğrenci Temsilcisinin görevleri**  
Madde 22 — Fakülte/Konservatuar Öğrenci Temsilcisinin görevleri şunlardır:  
a) Temsil ettiği fakülte veya konservatuar Öğrenci Konseyi çalışmalarını yürütmek,  
b) Öğrenci Konseyi organlarının aldığı kararları, temsil ettiği fakülte veya konservatuarda duyurmak ve uygulamaları izlemek,  
c) Temsil ettiği fakülte veya konservatuarda öğrenci sorunlarını belirlemek ve bunların çözümü için Öğrenci Konseyi’nin ve üniversitenin ilgili yönetim organlarına iletmek,  
ç) Bölüm öğrencileri arasında iletişimi geliştirmek için çalışmalar yapmak.  
d) Bulunduğu fakülte veya konservatuarın öğrencilerini, öğrenci etkinliklerinde temsil etmek,  
e) Temsil ettiği fakülte veya konservatuar öğrenci etkinliklerini koordine etmek,  
f) Temsil ettiği fakülte veya konservatuarda Bölüm Öğrenci Temsilcileri Kurulu toplantılarına başkanlık etmek ve kurulda alınan kararları üniversitenin ilgili yönetim organlarına iletmek,  
g) Öğrencilerle ilgili konuların görüşülmesi sırasında, temsil ettiği fakülte veya konservatuarın yönetim kurulu ve akademik kurul toplantılarına katılmak.

**ALTINCI BÖLÜM: Öğrenci Konseyi Genel Kurulu**

**Öğrenci Konseyi Genel Kurulu**  
Madde 23 — Öğrenci Konseyi Genel Kurulu fakülte veya konservatuarın öğrenci temsilcilerinden oluşur ve Öğrenci Konseyinde en yüksek karar organıdır.  
Öğrenci konseyi genel kurulu, her yıl en az iki kere olmak üzere olağan toplantısını yapar. Öğrenci konseyi genel kurulu üyelerin salt çoğunluğu ile toplanır.  
Öğrenci Konseyi Kurultayı ve gündemi, Öğrenci Konseyi Başkanı tarafından en az on beş gün önce üyelere yazılı olarak bildirilir. Yapılan duyuru üzerine bu yönergede belirtilen toplantı yeter sayısı sağlanamadığı takdirde duyuru işlemi aynı şekilde tekrarlanır.  
Öğrenci Konseyi Genel Kurulunda organların oluşturulması kararları, toplantıya katılanların salt çoğunluğu, gizli oylama ve açık sayım ile bunların dışındaki kararlar, toplantıya katılanların salt çoğunluğu ve açık oylama ile alınır.  
Öğrenci Konseyi Genel Kurulu, Öğrenci Konseyi Yönetim Kurulunun kararı veya Genel Kurul üyelerinin 1/4'ünün yazılı başvurusu üzerine Yönetim Kurulu tarafından olağanüstü toplantıya çağrılabilir. Bu durumlarda Genel Kurul toplantısı en geç on beş gün içerisinde gerçekleştirilir. Öğrenci Konseyinin olağanüstü yapılan Genel Kurul toplantılarını ve gündemini Öğrenci Konseyi Yönetim Kurulu belirler ve yürütür.

**Öğrenci Konseyi Genel Kurulunun görevleri**  
Madde 24 — Öğrenci Konseyi Genel Kurulunun görevleri şunlardır:  
a) 29. maddedeki usule göre öğrenci konseyi başkanını belirlemek  
b) Öğrenci Konseyi Yönetim Kurulu üyelerini seçmek,  
c) Öğrenci Konseyi Denetleme Kurulu üyelerini seçmek,  
ç) Öğrenci konseyinin ve İstanbul Teknik Üniversitesi lisans öğrencilerinin sorunlarına ilişkin kararlar almak ve alınan kararları rektörlüğe iletmek.  
d) Öğrenci Konseyinin dönem hedeflerini belirlemek.

**YEDİNCİ BÖLÜM: Öğrenci Konseyi Yönetim Kurulu**

**Öğrenci Konseyi Yönetim Kurulu**  
Madde 25 — Öğrenci konseyi yönetim kurulu, öğrenci konseyi genel kurulu üyelerinin, kendi aralarından, seçime katılanların salt çoğunluğuyla ve iki yıl için seçeceği biri başkan yardımcısı olmak üzere sekiz öğrenci ve öğrenci konseyi başkanından oluşur. Öğrenci konseyi yönetim kurulu, öğrenci konseyi genel kuruluna karşı sorumludur.  
Öğrenci konseyi yönetim kurulu; başkanın yokluğunda başkan yardımcısının yönetiminde üç ayda bir toplanır. Kurulun toplantı gündemi, yeri ve tarihi en az yedi gün önce başkan tarafından yönetim kurulu üyelerine duyurulur. Kurul, üye tam sayısının salt çoğunluğuyla toplanır, toplantıya katılanların salt çoğunluğuyla karar alır. Oylarda eşitlik olması durumunda başkanın bulunduğu taraf çoğunluk sayılır.

**Öğrenci Konseyi Yönetim Kurulunun görevleri**  
Madde 26 — Öğrenci Konseyi Yönetim Kurulunun görevleri şunlardır:  
a) Çalışmalarına ilişkin üyeleri arasında iş bölümü ve görev dağılımını yapmak.  
b) Öğrenci Konseyi Genel Kurulunun aldığı kararların uygulanmasını sağlamak,  
c) Öğrencilerin sorunlarını belirlemek, görüş ve düşüncelerini üniversitenin ilgili yönetim organlarına iletmek,  
ç) Sivil toplum kuruluşları ile işbirliği yaparak, toplumsal duyarlılık projeleri geliştirmek ve bu projelere üniversite içerisinde öğrenci katılımını teşvik etmek,  
d) Ulusal ve uluslararası Eğitim ve Gençlik Programlarına öğrenci katılımına yönelik çalışmalar yapmak,  
e) Ulusal ve uluslararası öğrenci birlikleri ve organizasyonları ile ilişkileri geliştirmek,  
f) Yemek, ulaşım, barınma, kafeterya, kulüp, burs, eğitim, sanat, kültür ve spor alanlarında çalışma grupları oluşturmak ve bunların işlerliğini sağlamak,  
g) Çalışmaları hakkında Öğrenci Konseyi Genel Kurulu üyelerini bilgilendirmek,  
h) Ulusal Öğrenci Konseyinin kararlarını üniversitede duyurmak ve izlemek,  
ı) Gerçekleştirilen çalışmaların raporlarını hazırlamak ve arşiv oluşturmak.

**SEKİZİNCİ BÖLÜM: Öğrenci Konseyi Denetleme Kurulu**

**Öğrenci Konseyi Denetleme Kurulu**  
Madde 27 — Öğrenci konseyi denetleme kurulu, öğrenci konseyi genel kurulu üyelerinin yönetim kuruluna seçilenler hariç olmak üzere kendi aralarından, seçime katılanların salt çoğunluğuyla ve iki yıl için seçeceği bir başkan ve dört üyeden oluşur.

**Öğrenci Konseyi Denetleme Kurulunun görevleri**  
Madde 28— Öğrenci Konseyi Denetleme Kurulunun görevleri şunlardır:  
a) Öğrenci Konseyi Yönetim Kurulunun bu yönerge ve Öğrenci Konseyi Genel Kurulu kararlarına göre çalışıp çalışmadığını denetlemek,  
b) Yaptığı çalışmalar hakkında Rektörlüğü ve Öğrenci Konseyi Genel Kurulunu bilgilendirmek.

**DOKUZUNCU BÖLÜM: Öğrenci Konseyi Başkanı**

**Öğrenci Konseyi Başkanı**  
Madde 29 — Öğrenci konseyi başkanlığını, yükseköğretim kurumunun fakülte/konservatuvar adlarının alfabetik sıralamasına göre belirlenen birimin öğrenci temsilcisi üstlenir.  
Konsey Başkanının seçilme niteliklerini kaybetmesi veya herhangi bir nedenle süresi bitmeden önce görevinden ayrılması halinde kalan süreyi tamamlamak üzere başkanın temsil ettiği fakülte/konservatuvar öğrenci temsilciliği seçiminde en çok oy alan aday başkan olur.

**Öğrenci Konseyi Başkanının Görevleri**  
Madde 30 — Öğrenci Konseyi Başkanının görevleri şunlardır:  
a) Üniversite öğrencilerini ulusal ve uluslararası öğrenci etkinliklerinde temsil etmek,  
b) Öğrenci Konseyi Yönetim Kurulu toplantılarının gündemini belirlemek ve bu toplantılara başkanlık yapmak,  
c) Öğrenci Konseyi Yönetim Kurulunca alınan kararların duyurulmasını sağlamak ve uygulanmasını izlemek,  
ç) Görev süresi bitiminde bir yıllık faaliyet raporunu bir sonraki öğrenci konseyi genel kuruluna sunmak  
d) Öğrenciler ile ilgili konuların görüşülmesi sırasında Rektörün daveti üzerine senato ve yönetim kurulu toplantılarına katılmak.  
Başkanın katılamadığı durumlarda, başkan yardımcısı veya başkanın belirleyeceği bir yönetim kurulu üyesi toplantılara katılır.

**ÜÇÜNCÜ KISIM: Çeşitli ve Son Hükümler**

**Öğrenci konseylerinde görev yapan öğrencilerin harcırah giderlerinin karşılanması**  
Madde 31 — Ulusal Öğrenci Konseyi ve Öğrenci Konseyleri organlarında görev yapan başkan ve diğer öğrenci temsilcilerinin, bu Yönerge esasları doğrultusunda yurt içi; bütçe olanakları ölçüsünde de yurt dışı görevlendirilmeleri, Rektörlükçe yapılır.

**İdari ve Mali Konular**  
Madde 32— Üniversite Öğrenci Konseyinin ihtiyaçları için gerekli bütçe Üniversite Yönetim Kurulunca belirlenir.

**Öğrenci konseylerinin çalışmalarının koordinasyonu ve yürütülmesi**  
Madde 33 — Öğrenci konseyi çalışmalarını İstanbul Teknik Üniversitesi Rektörlüğü ile koordine etmek ve gerektiğinde ilgili Kurul ve kurumların onayını almak suretiyle T.C. Anayasasına ve yürürlükteki diğer mevzuata uygun olarak yürütmek zorundadır.

**Öğrenci temsilciliklerinin ve organlardaki görevlerin süresi**  
Madde 34 — Öğrenci Konseyinin tüm organlarındaki öğrenci temsilciliklerinin ve görevlerinin süresi iki yıldır.

**Öğrenci temsilciliği görevinin sona ermesi**  
Madde 35 — Mezuniyet veya başka bir nedenle Üniversite ile ilişiği kesilen, azami süresi dolan, bölüm öğrenci temsilcisi iken bölüm değiştiren, seçilme niteliklerini kaybeden veya kayıtlı olduğu bölüm başkanlığı ile fakülte, konservatuar yönetimi tarafından davet edildiği toplantılar ile genel kurul, yönetim kurulu, kurultay divan kurulu, denetleme kurulu toplantılarına önceden geçerli mazeret bildirmeksizin iki veya daha çok kez katılmayan, Yükseköğretim Kurumları Öğrenci Disiplin Yönetmeliğine göre, haklarında uzaklaştırma veya çıkarma cezası kesinleşen bu yönerge hükümlerine göre seçilmiş olan öğrenci temsilcilerinin ve öğrenci konsey başkanının, temsilciliği ve buna bağlı tüm görevleri sona erer.

**Öğrenci konseylerine oda, araç ve gereç tahsisi**  
Madde 36 — Öğrenci Konseyi’ne, bu Yönergede yer alan görevleri gerçekleştirmek amacıyla Rektörlükçe uygun görülen bir oda tahsis edilir ve çalışmaları için gerekli araç ve gereç sağlanır.

**Yürürlükten Kaldırılan Yönerge**  
Madde 37 – 14.08.2014 tarihli senato kararı ile kabul edilen “İstanbul Teknik Üniversitesi Öğrenci Konseyi Yönergesi” yürürlükten kaldırılmıştır.

**Yürürlük**  
Madde 38 — Bu Yönerge, Üniversite Senatosu’nda kabul edildiği tarihte (03.12.2021 tarihli Senato kararı gereğince) yürürlüğe girer.

**Yürütme**  
Madde 39— Bu Yönerge hükümlerini İstanbul Teknik Üniversitesi Rektörü yürütür.