**İstanbul Teknik Üniversitesi Staj Genel Esasları**

**Amaç, Kapsam ve Tanım**

**Amaç**  
Üniversitemiz öğrencileri, mesleki bilgilerin uygulanmasını görmek, mühendislik problemlerini çözmek, mesleki etik çerçevesinde sonuçları sunmak amacıyla zorunlu staja tabi tutulmaktadırlar.

**Kapsam**  
Staj genel esasları, öğrencilerin mesleki bilgi ve becerilerini geliştirmek amacıyla yapmaları gereken zorunlu staj uygulamasında izlenecek usul ve esasları kapsar. Stajlar, yurtiçi veya yurtdışında, kamu ve/veya özel sektöre ait kurum ve kuruluşlarda yapılabilir.

**Tanım**  
Staj, lisans ve lisansüstü eğitiminde alınan meslek bilgilerinin çalışma hayatında uygulanışını görmek için yapılan uygulama çalışmasıdır.

**Staj Komisyonlarının Yapısı ve Görevleri**

**Staj Komisyonlarının Yapısı**  
Fakülte akademik staj çalışmaları, Dekan Yardımcısı koordinatörlüğünde, her bölümün staj sorumlusu öğretim üyesi ile temsil edildiği Fakülte Staj Komisyonu tarafından yürütülür.

**Bölüm Staj Komisyonunun Görevleri**  
- Staj Başvuru Formu ve Staj Raporunu inceleyerek stajın kabul edilip edilmeyeceğine karar vermek  
- Kamu ve özel sektörden gelen staj yerlerini öğrencilere duyurmak  
- Staj yerlerini öğrencilere dağıtmak  
- Gerektiğinde staja hazırlık eğitimleri düzenlemek  

**Kariyer ve Staj Merkezinin Yapısı ve Görevleri**

**Kariyer ve Staj Merkezinin Yapısı**  
Kariyer ve Staj Merkezi, Rektörlüğe bağlı olarak hizmet verecektir.

**Kariyer ve Staj Merkezinin Görevleri**  
- Yurtiçinde yapılacak staj sürelerini kapsayacak şekilde sigorta işlemlerini yapmak  
- Staj başvurularında sigorta ve diğer idari işlemleri elektronik olarak yürütmek  
- Kariyer Zirvesi gibi etkinlikler düzenleyerek firma yöneticileri ile öğrencileri bir araya getirmek  

**Staj Tarih ve Süreleri**

**Zorunlu Staj Tarihi ve Süreleri**  
Toplam zorunlu staj süresi en az 30, en fazla 45 işgünüdür. İnşaat ve Mimarlık Fakültesi'nde en fazla 60 işgünü zorunlu staj yapılabilir.

**Staj Süreleri**  
Staj süreleri, istenen staj alanlarını sağlamak şartı ile her defasında, en fazla 50, en az 10 günlük olmalıdır.

**Uzun Dönem Stajı**  
Üniversitemiz ile staj yapılacak kurum arasında iş birliği anlaşması imzalanmış olması koşulu ile 2.sınıfın sonunda, en az 45 işgünü olmak üzere, tüm eğitim dönemi boyunca devam eden iş deneyim stajları yapılabilir.

**Erasmus Stajı ve Yurtdışı Stajları**  
Erasmus staj hibesi hakkı kazanan öğrencinin sözleşmesi, Bölüm Staj Komisyonu ve Bölüm Erasmus Koordinatörünce onaylanıp, Fakülte Yönetim Kurulu tarafından kabul edilmelidir.

**Zorunlu Olmayan Staj**  
Öğrencinin almış olduğu eğitimin bir parçası olan staj sürecinin fakülte tarafından mecburi kılınan süreden daha fazla olması durumunda zorunlu olmayan staj yapılabilir.

**Staj Yeri Temini**  
Yurtiçi ve yurtdışı kamu ve/veya özel işyerlerinden bölümlere gelen staj yerleri komisyon tarafından incelenerek uygun olanları öğrencilere duyurulur ve öğrenci başvurularına göre yerleştirme yapılır.

**Staj Aşamaları**  
İTÜ öğrenci staj işlemleri aşağıdaki gibidir:  
- Staj başvuruları en geç staj başlangıç tarihinden on beş (15) gün önce gerçekleştirilir.  
- Staj sırasında Staj Başlangıç Formu doldurulup, firma tarafından onaylanıp stajın ilk 5 günü içerisinde öğrenci tarafından portal üzerinden staj modülüne yüklenmelidir.  
- Staj sonrasında Staj Bitiş Belgesi firmaya imzalatılarak stajın bitiminden sonraki 5 gün içerisinde öğrenci tarafından portal üzerinden staj modülüne yüklenmelidir.

**Staj Çalışması ve Rapor Teslimi**  
Her staj çalışmasından sonra, öğrenci tarafından stajda yapılan çalışmaları anlatan staj raporu hazırlanır. Yaz dönemi stajları için, akademik yılın başlama tarihinden itibaren en fazla bir ay içerisinde; dönem içi stajlarda staj bitimini takip eden 15 gün içinde teslim edilmelidir.

**Staj Raporu**  
Staj raporu aşağıda verilen formata uygun hazırlanmalıdır.  
- Rapor, bilgisayar ile veya el ile yazıldığı takdirde Türkçe veya İngilizce olarak kitap harfleriyle yazılmalıdır.  
- Staj raporu, A4 boyutunda olmalıdır.  
- Sayfa numarası ortalanmış olarak sayfanın alt kısmında yer almalıdır.  
- Her sayfada çalışmanın yapıldığı birim, yapılan uygulama ve tarih belirtilmelidir.  

**Staj Değerlendirmesi**  
Staj raporu, Bölüm Staj Komisyonu tarafından değerlendirilir. Staj sonunda teslim edilecek rapor, staj yerlerinde yapılan pratik ve teknik çalışmaları kapsayacak, kitap bilgilerine yer verilmeyecektir.  

**İntibak**  
Yatay veya dikey geçişle kayıt yaptıran öğrencilerin daha önceki bölümlerinde kabul edilmiş eski stajları, içeriği uygun olmak koşulu ile yapılan stajla ilgili belgelerin sunulması durumunda kabul edilir.

**Özel Koşullar**  
Başvurusu yapılmış veya başlamış stajın mazeret bildirmeden yapılmaması/ kesilmesi durumunda, öğrenci hakkında fakültesi tarafından gerekli işlemler başlatılacaktır. Staj, özel koşullar dışında belirtilen tarihte başlamalı ve kesintisiz olarak bitirilmelidir.

**Yürürlük**  
Bu esaslar, Üniversite Senatosu'nun 4 Temmuz 2017 tarih ve 655 sayılı toplantısı ile yürürlüğe girmiştir.