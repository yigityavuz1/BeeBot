**İTÜ İNŞAAT FAKÜLTESİ**

**A. SINAVLARDA ÖĞRENCİLERİN UYMASI GEREKEN KURALLAR**

1. Öğrenci sınavlara (yıl içi/final) girebilmek için geçerli kimlik belgesini yanında bulundurmak zorundadır. Kimlikler sınav başlamadan önce, sıraların üzerinde yer almalıdır.
2. Sınava girecek öğrenci, ilan edilen sınav tarihinde, sınav saatinden 5 dakika önce sınavın yapılacağı salonda hazır bulunmalıdır.
3. Sınavın başlangıcından sonra ilk 30 dakika içinde hiçbir öğrenci sınıftan ayrılamayacaktır. 30 dakikadan geç gelen öğrenciler sınava alınmayacaktır.
4. Öğrenciler, sınav sorumlusu tarafından belirlenen oturma düzenine uymak zorundadır.
5. Sınav başlamadan önce öğrenciler, tüm eşyalarını (çanta, kitap, defter, kapalı konuma alınan cep telefonu, vb.) sınav sorumlusunun belirlediği yere kaldırmalıdır.
6. Sınav için gerekli malzeme ile eksiksiz sınava gelmeleri öğrencilerin kendi sorumluluğundadır.
7. Sınavın başlangıcında öğrenciler “sınav oturma planını” imzalarlar. Bu oturma planında imzası bulunanlar, sınav sonunda sınav kâğıdını teslim etmekle yükümlüdür.
8. Öğrenciler cevap kâğıtlarını imzalamak ile yükümlüdürler. İmzalanmamış cevap kâğıtları değerlendirmeye alınmaz.
9. Öğrencilere ait tüm cep telefonları (akıllı saatler) sessiz konuma alınmayıp tamamen kapatılmalıdır. Sınav esnasında cep telefonu açık olanlar veya cep telefonu ile meşguliyet içinde olanlar tespit edildiğinde, bu durum kopya çekme teşebbüsü olarak kabul edilir ve Öğrenci Disiplin Yönetmeliğinin ilgili hükümleri uygulanır.
10. Sınav salonundan sorumlu olan öğretim elemanları, gerek sınav başlamadan gerekse sınav süresince, gerekli gördüğünde öğrencinin yerini değiştirebilirler.
11. Öğrenciler tarafından sınav soruları ve yanıtları, izin almadan başka bir yere kopyalanamaz; soru ve/veya cevap kâğıdı izin almadan sınav salonundan dışarı çıkartılamaz.

**B. SINAVLARDA ÖĞRETİM ELEMANLARININ UYMASI GEREKEN KURALLAR**

1. Dersin öğretim üyesi veya onun adına yetkili öğretim elemanı/elemanları (gözetmenler) sınav zamanından önce yerinde bulunmakla ve sınav yapılan dersliklerde kurallara uyulup uyulmadığını kontrol etmekle yükümlüdür.
2. Gözetmen(ler), sınavın uygulanmasına ilişkin kuralları yerine getirir.
3. Gözetmen(ler) sınavın başlama saatinde 5 dakika önce görevli oldukları sınav salonunda hazır bulunmalıdır.
4. Sınavın başlangıç ve bitiş saatleri tahtaya yazılmalıdır.
5. Gözetmen(ler), öğrencilerin sınav kâğıtlarını tükenmez veya mürekkepli kalemle paraflar. Sınav bitiminde ise öğrencinin sınav kağıdını bizzat kontrol ederek alır.
6. Gözetmen(ler) sınav süresince cep telefonunu sessiz konumunda tutmalı, gerekli olmadığı sürece telefon konuşması yapmamalıdır.
7. Gözetmen(ler) sınav salonunda gazete, dergi, tablet, kitap vb. bulunduramaz, öğrencilerin dikkatlerini dağıtacak şekilde birbirleriyle konuşamaz.
8. Sınav salonunda bulunan gözetmenler sınavın düzenini bozan herhangi bir davranış ya da bir kopya girişimi ile karşılaştığı takdirde, sınavda görevli olan diğer gözetmen ile tutanak hazırlamalı, varsa kopya kanıtlarını da tutanağa ekleyerek dersin öğretim üyesine bildirmelidir.
9. Öğrencinin sınav kâğıtlarında yazıp imzaladığı isim ile kimliği arasında tutarsızlık olduğunda, kendi yerine başkasını sınava sokmak sebebiyle tutanak düzenlenecek, ayrıca sınava giren öğrenciden öğrenci kimliği alınacak, öğrenci kimliği dışında kimlik istenilecek ve bu kimlikler de tutanak ekinde sunulacaktır.
10. Gözetmen(ler) tüm sınav evraklarını dersi veren öğretim üyesine teslim eder.