**Title: Lisansüstü Bildirisi**

1. Lisansüstü öğrenimi, İTÜ Bilgisayar Mühendisliği Bölümünün çalışma konularında uzmanlaşmayı ve bilimsel araştırmalar yapmayı hedeflemektedir.

2. Öğrenime başlamadan önce, İTÜ Bilgisayar Mühendisliği Bölümünün çalışma konularını inceleyip bir tanesini seçmeli ve ilgili öğretim üyeleri ile danışmanlık konusunda görüşmelisiniz.

3. Lisansüstü öğrenimi boyunca alacağınız dersler ve yapacağınız tez, seçeceğiniz konu kapsamında ve danışmanınızın denetiminde olacaktır.

4. Lisansüstü derslerine devam zorunludur. Bu derslerde başarılı olabilmek için derslere katılmalı ve dönem içi çalışmalarında etkin olarak yer almalısınız.

5. Başarısız olduğunuz derslerdeki notunuzu yükseltmek için yarıyıl sonunda öğretim üyeleri ile görüşmek geçerli bir çözüm değildir. Bir iş yerinde çalışmanız lisansüstü öğreniminde ek haklar sağlamaz.

6. Yoğun bir işte çalışmak lisansüstü öğrenimini olanaksız hale getirmektedir. Bu nedenle burs almak, araştırma projelerinde çalışmak veya yarı zamanlı bir işte çalışmak tercih edilmelidir.

7. Bilgisayar Mühendisliği dışındaki bölümlerden mezun olan yüksek lisans öğrencilerine “Bilimsel Hazırlık Programı” uygulanmaktadır. Bu programda İTÜ Bilgisayar Mühendisliği lisans programında yer alan 6 ders öğrencilere aldırılmaktadır. Bu derslerden birinden bile başarısız olan öğrencilerin üniversite ile ilişiği kesilir. Lisansüstü öğrencileri için önkoşul zorunluluğu olmamakla beraber, bu dersleri anlayıp başarılı olabilmek için ilgili bilgilere sahip olmanız gerekir.

8. Lisansüstü öğreniminizde yapacağınız tez çalışmasının başarılı olabilmesi için uluslararası yayın yapmış olmanız zorunludur. Yüksek lisans öğrencilerinin en az bir uluslararası bildiri veya SCI-E’de taranan bir uluslararası hakemli dergide makale yayımlaması gereklidir. Doktora öğrencileri ise SCI-E’de taranan bir uluslararası hakemli dergi makalesi yayımlamalıdır. Yayın koşulunu sağlayamayan öğrenciler tezlerini tamamlamamış sayılır ve tez savunmasına giremezler.