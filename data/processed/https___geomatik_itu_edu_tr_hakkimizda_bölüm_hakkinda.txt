**Bölüm Hakkında**

İstanbul Teknik Üniversitesi, İnşaat Fakültesinin üç bölümünden biri olarak 1969 yılında kurulan Jeodezi ve Fotogrametri Mühendisliği Bölümü, 2009 yılında GEOMATİK MÜHENDİSLİĞİ ismini almıştır. 22.11.2023 tarihli YÖK toplantısı kararı ile "Harita Mühendisliği" olarak değiştirilmiştir.

Bölüme her yıl YKS sınavı ile 110 öğrenci alınmaktadır. Öğrenciler 4 yıllık lisans eğitimi (+1 yıl İngilizce Hazırlık) süresince toplam 132 kredi ders alarak ve 4 hafta mühendislik stajı yaparak “Geomatik Mühendisi” unvanı almaya hak kazanırlar. Bölüm öğrencileri, Çift Anadal Programı (ÇAP) ile ikinci dalda lisans diploması alabilirler. 2002 yılından beri Yüksek Lisans ve Doktora öğretiminde “Geomatik Mühendisliği” programı ile çalışmalar sürdürülmektedir.

Bölüm, 2004 yılından itibaren ABET (Accreditation Board for Engineering and Technology) akreditasyonu almış olup, bu özelliğiyle ülkemizde alanındaki tek bölümdür. Geomatik Mühendisliği, bilgi çağının önemli bir iş alanını oluşturmaktadır.

Yer yüzünün konum bilgileri coğrafi bilgi ya da mekansal bilgi olarak adlandırılır. Bu bilgiler, yer yuvarının geometrik ve fiziksel parametrelerinden türetilmiş iki veya üç boyutlu koordinat sistemleri ile desteklenir. Geleneksel Jeodezi, Fotogrametri, Ölçme, Kartografya ve Uzaktan Algılama konuları ile birlikte, mekansal/coğrafi bilgi elde edildikten sonra analizi, izlenmesi, görselleştirilmesi, iletilmesi, saklanması, yönetimi ve kalite güvencesi süreçleri izlenir. Bu süreçlerin bütünü GEOMATİK olarak tanımlanır.

Geomatik Mühendisliği, arazi yönetimi kapsamında kadastro, taşınmaz mal değerleme ve geliştirilmesi kavramlarını ve bunlara bağlı arazi/kent bilgi sistemi düzenlemelerini de içermektedir.