**Title:** Tarihçe

**Content:**

Milli Ticaret-i Bahriye Kaptan ve Çarkçı Mektebi Hamit Naci Bey tarafından 1909 yılında Beyoğlu, Kulekapısı Sokak (Günümüzdeki adı Şahkapısı Sokak) Cadde-i Kebir, numara 602 adresinde kuruldu.

İki yıl idadi (lise) iki yıl ali (yüksek) öğrenim programının uygulandığı özel okul, Güverte sınıfı yanı sıra Çarkçı sınıfı öğrenim ve eğitimini ilk kez başlatması itibariyle alanında Türkiye’de ilk olma özelliği taşımaktadır.

1913 yılında Üsküdar Paşalimanı’na taşındı.

Gazi Mustafa Kemal Paşa’nın nikah şahitliğini yaptığı Harbiye’den yakın arkadaşı Lütfü Müfit Bey’in kayınpederi Hamit Naci Bey’in okuluna 1927 yılında kullanılmayan Ortaköy’deki Feriye Sarayı binasının tahsis edilmesiyle yeni adresinde faaliyetine devam etti.

Hamit Naci Bey’in artan masraflar nedeniyle öğrenim, eğitim faaliyetini daha fazla idame ettirmeyeceğini belirtmesi üzerine, 1928 yılında İktisat Bakanlığı’na devir edilerek devletleştirildi ve Ali Ticaret-i Bahriye Mekteb-i adını aldı. 1927 yılında Milli Ticaret-i Bahriye Kaptan ve Çarkçı Mektebi’ne tahsis edilmiş olan Feriye Sarayı binası bu kez yine bakanlar kurulunun 16 Ağustos 1928 tarih 7052 sayılı kararı ve Cumhurbaşkanı Atatürk’ün imzasıyla Ali Ticaret-i Bahriye Mekteb-i’ne tahsis edildi.

1930 yılında yatılı duruma getirilen okul, 1934 yılında Yüksek Deniz Ticaret Mektebi adını aldı ve yüksek kısmının öğrenim, eğitim süresi 3 yıla çıkarıldı.

1939 yılında Ulaştırma Bakanlığı'na bağlanan Yüksek Deniz Ticaret Mektebi'nin Lise bölümleri 1945 yılında kapatıldı. 3 Haziran 1946 tarihinde çıkartılan 4915 sayılı yasa ile adı Yüksek Denizcilik Okulu (YDO) olarak değiştirildi. Ulaştırma Bakanlığı'na bağlı olarak dörder yıl süreli Güverte ve Makine bölümlerinden oluşan yüksek öğretim kurumuna dönüştürüldü.

Okulun devletleştirilmesinden sonra 1937 yılında okula tahsis edilen Balık ve 1963 yılında tahsis edilen Ayancık gemilerine okulun kurucusuna saygı ve vefa borcu nedeniyle sırasıyla HAMİT NACİ adını verme geleneği başlatıldı ve sürdürüldü.

18 Ağustos 1981 tarihinde çıkartılan 2507 sayılı yasa ile Deniz Kuvvetleri Komutanlığı'na bağlandı ve Ortaköy’deki binasından çıkartılarak İstanbul Tuzla'ya taşındı. Adı Denizcilik Yüksek Okulu olarak değiştirildi ve eğitim-öğretim yapısı yeniden düzenlendi.

1988 yılında Deniz Kuvvetleri Komutanlığı'ndan ayrıldı ve yüksek okul statüsünde İstanbul Teknik Üniversitesi'ne bağlandı.

3 Temmuz 1992 tarih. 2809 sayılı yasa ile İstanbul Teknik Üniversitesi bünyesinde yapılan düzenleme ile İTÜ Denizcilik Fakültesi adını aldı.

**Denizcilik Fakültesi- Telefon:** +90 (0216) 395 45 01

**Denizcilik Fakültesi- Belge Geçer:** +90 (216) 395 45 00

**Denizcilik Fakültesi- Adres:** İTÜ Tuzla Yerleşkesi, 34940, Tuzla, İstanbul

**Güncelleme Tarihi:** 12.10.2024