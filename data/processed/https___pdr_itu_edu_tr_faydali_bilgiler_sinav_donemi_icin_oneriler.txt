**Üniversite Yaşamına Adaptasyon**

Uyum, bireyin yaşadığı çevrede kurduğu duyarlı ilişkilerle gereksinimlerini kendisi ve çevresindekiler için yararlı olacak biçimde gidermesi ve isteklerini gerçekleştirmesidir. Üniversite yaşamı, öğrencinin hayatında yenilik ve değişim demektir. Evden ve aileden ayrılma, arkadaş ve grup seçimi gibi pek çok problem üniversite öğrencilerinin gündeminde yer alır. Bu dönemde her bireyin uyum süreci farklı olur. Bazı kişilerde fiziksel ve duygusal belirtiler görülebilir. Birey, karşılaştığı sıkıntılı durumları sadece kendisinin yaşamadığını düşünerek bu zorluklarla baş edebileceğine inandığında daha kolay bir şekilde uyum sağlayacaktır.

Üniversite hayatında ebeveynlerin üzerindeki sorumlulukların çoğu öğrenciye devredilir. Devamsızlık, ders seçimi, burs, bütçe yönetimi, akademik başarı gibi meseleler önemlidir. Sosyal yaşamda da dengeli harcama, sağlıklı beslenme, temiz ortamda yaşama gibi konular uyumun basamaklarıdır.

İnsanların değişime olan tepkileri farklılık gösterir. Üniversite öğrencisi olmanın getirdiği sorumluluklar bazı bireylerde kaygı oluşturabilir. Önemli olan, bu tepkilerin üniversite yaşamına uyum süreci ile ilgili olduğunu fark etmektir.

**Uyum sürecinde zorluk yaşıyorsanız:**

- Kendinize zaman tanıyın.
- Ani kararlar vermeyin.
- Duygularınızı fark edin ve kabul edin.
- Kendinizi veya çevrenizi suçlamayın.
- Üniversite hayatının olumlu özelliklerini unutmayın.
- Sosyal faaliyetlere katılın.
- Bedensel sağlığınıza dikkat edin.
- Gerçekçi hedefler koyun.
- Ders kaçırmamaya özen gösterin.
- Ortamı tanıdık hale getirin.
- Uyum sağlamakta zorlanıyorsanız bir uzmandan yardım alın.

Eğer İTÜ mensubu iseniz, [dilpsi@itu.edu.tr](mailto:dilpsi@itu.edu.tr) adresine mail atarak randevu talebinde bulunabilirsiniz.