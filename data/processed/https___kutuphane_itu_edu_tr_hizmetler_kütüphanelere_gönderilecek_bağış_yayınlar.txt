**Title: Kütüphanelere Gönderilecek Bağış Yayınlar**

### İTÜ Kütüphanesine Bağış Kabul Politikası

İTÜ Kütüphane ve Dokümantasyon Daire Başkanlığı, üniversitede yapılan eğitim-öğretimi desteklemek, araştırmalara katkıda bulunmak ve kullanıcıların kültürel gereksinimleri doğrultusunda kütüphane koleksiyonunu geliştirmek amacı ile bağış yayın kabul etmektedir.

1. Bağış yapmak isteyen kişi ve kurumların bağış yayınların bilgilerini içeren listeyi önceden Daire Başkanlığına iletmesi gerekmektedir.
2. Bağışlanacak koleksiyondaki el yazması ve nadir basma eser niteliği dışında kalanlardan güncelliğini yitirmiş olanlar kabul edilmez.
3. Koleksiyon Geliştirme Bölümü tarafından uygun görülen yayınlar teknik işlemleri yapılarak koleksiyona eklenir. Bağış yapan kişiye İTÜ adına teşekkür mektubu gönderilir.
4. Bağış yapılan yayın kütüphane koleksiyonunda mevcutsa kabul edilmez.
5. Daire Başkanlığı, bağış yapılan yayınları hangi bölümde ve hangi kurallar doğrultusunda kullanıcılara sunacağı konusunda karar verme hakkına sahiptir.
6. Süreli yayınların bağış olarak kabul edilebilmesi için koleksiyonun başlangıcı ya da devamının kütüphanede bulunması gerekir.
7. Dergi, ansiklopedi vb. çok ciltli eserler cilt bütünlüğü oluşturuyorsa kabul edilir.
8. Daire Başkanlığı özel ya da tüzel kişilere, koleksiyon bağışı yapması için başvurabilir.
9. Daire Başkanlığı uygun gördüğü takdirde bağış olarak kabul ettiği yayınları iade etme veya başka bir kütüphaneye bağışlama hakkına sahiptir.
10. Fotokopi yayınlar, fiziksel açıdan kötü durumdaki yayınlar ve devamlılığı sağlanamayan süreli yayınlar bağış olarak kabul edilmemektedir.

### Diğer Kurumlara Bağış Gönderim Politikası

İTÜ kütüphanelerine bağış yoluyla gelmiş olup ancak kütüphanelerimizde mevcut olan yayınlar diğer istekli kurumlara gönderilmektedir.

1. Gönderim için kurumların formda istenen bilgileri eksiksiz doldurarak kayıt olması gerekmektedir.
2. Aynı yayını birkaç kurumun istemesi durumunda öncelik ilk istekte bulunana verilecektir.
3. Gönderim ücretleri talepte bulunan kurumlar tarafından karşılanacaktır.
4. Değerlendirmeler aylık periyotlarla yapılacaktır.
5. Bağış listesi İTÜ kütüphane web sayfasında sürekli erişilir halde olacaktır. Kurumlar taleplerini bitirdikten sonra seçimini tamamladığına dair e-posta atması gerekmektedir.