**Title: Staj**

Staj, kimya bölümdeki derslerin uygulama ve araştırmasına yönelik konularını kapsar. Kimya Bölümündeki öğrencilerin akademik ve mesleki gelişimlerine katkı sağlamak, derslerde öğrenilen kuramsal bilgilerin uygulamalarını yerinde görmelerini ve katılımlarını sağlamak amaçlıdır.

İTÜ Fen-Edebiyat Fakültesi, Kimya Bölümü öğrencileri pratik bilgi ve becerilerini arttırmak amacı ile ilgili kamu kurum veya özel kuruluşlarda, en az 15 iş günü laboratuvar stajı olmak şartı ile toplam 30 iş günü staj yapmak zorundadır. Mezun olabilmek için bu sürenin tamamlanmış olması ve Bölüm Staj Komisyonunca stajının geçerli sayılması zorunludur.

Stajlar tek seferde 30 ya da en az 10 iş günü olacak şekilde paketler halinde yapılabilir. Her koşulda toplam 30 günlük staj süresinin en az 15 günü laboratuvar stajı olmak zorundadır.

Öğrenciler bir iş yeri veya kurumda toplamda en az 10 işgünü olmak üzere, haftada en az 3 işgünü olacak şekilde staj yapabilirler. Staj yapılacak tarihler, öğrencinin sınav ve derslerinin olduğu günlerle çakışamaz.

Stajın ön şartı olarak, öğrencinin Genel Kimya I, Genel Kimya II, Genel Kimya Laboratuvarı I ve Genel Kimya Laboratuvarı II derslerini kapsayacak şekilde toplamda en az 35 krediyi başarıyla tamamlamış olması gerekmektedir.

Staj yapılabilecek yerler:
- Resmi kurum veya özel teşebbüs imalat, işletme, laboratuvar bölümleri
- Kimya Bölümleri veya Fakülte ve Enstitülerin ilgili bölümleri.

Staj başvurusu portal üzerinden “staj başlangıç tarihinden EN GEÇ on beş (15) gün önce” gerçekleştirilir. İş güvenliği eğitimi tamamlanmadan staj başlangıcı yapılamaz.

Staj sırasında Staj Başlangıç Formu doldurulup, firma tarafından onaylanıp stajın ilk 5 günü içerisinde öğrenci tarafından portal üzerinden yüklenmelidir. Staj sonrası Staj Bitiş Belgesi firmaya imzalatılarak stajın bitiminden sonraki 5 gün içerisinde portal üzerinden yüklenmelidir.

Staj raporu yaz dönemi stajları için, akademik yılın başlama tarihinden itibaren en fazla bir ay içerisinde; dönem içi stajlarda ise staj bitimini takip eden 15 gün içinde portala yüklenmeli ve bölüm staj komisyonuna teslim edilmelidir.