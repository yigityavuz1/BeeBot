**İÇ KONTROL EYLEM PLANI**

Kamu mali yönetim ve kontrol sistemini düzenleyen 5018 sayılı Kamu Mali Yönetimi ve Kontrol Kanunu ile COSO modelini esas alan bir İç Kontrol Sisteminin kurulması hedeflenmiştir.

5018 sayılı Kanunun 55. maddesinde “İç kontrol; idarenin amaçlarına, belirlenmiş politikalara ve mevzuata uygun olarak faaliyetlerin etkili, ekonomik ve verimli bir şekilde yürütülmesini, varlık ve kaynakların korunmasını, muhasebe kayıtlarının doğru ve tam olarak tutulmasını, mali bilgi ve yönetim bilgisinin zamanında ve güvenilir olarak üretilmesini sağlamak üzere idare tarafından oluşturulan organizasyon, yöntem ve süreçle iç denetimi kapsayan mali ve diğer kontroller bütünüdür.” şeklinde tanımlanmıştır.

İç Kontrol Sistemi; mali kontroller yanında mali olmayan kontrol usullerini de içeren bir yönetim modeli olarak tasarlanmıştır. İç kontrol, tüm kurum personelinin içinde yer aldığı, kurumun her kademesinde süreklilik gösteren bir faaliyet ve devam eden bir süreç olarak algılanmalıdır. İç kontrol, faaliyetlerin belirlenen amaçlara ve ilgili mevzuata uygun bir şekilde yürütülmesini amaçlar.

İç Kontrol Sistemi; etik değerleri, kurumsal organizasyon yapısını, personel performansını, planlama ve programlama faaliyetlerini, olası risklerin tespitini, raporlama sistemini ve üst yönetimin izleme ve değerlendirme sorumluluğunu içerir. İç kontrol, sürekli güncellenmesi gereken bir yönetim modelidir.

İç Kontrol Sisteminin kurulması, kurumun hedeflerine ulaşması sürecinde yararlanılacak bir araç olarak algılanmalıdır. Önemli olan, kurumun belirlemiş olduğu amaçlarına ulaşmasıdır. Standartların uygulanması ile iç kontrol sistemi kendiliğinden oluşmaya başlayacak ve zamanla kurumun tüm süreçlerinde etkisini gösterecektir.