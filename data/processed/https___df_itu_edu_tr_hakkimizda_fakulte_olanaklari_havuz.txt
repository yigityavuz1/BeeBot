**Havuz**

İstanbul Teknik Üniversitesi Denizcilik Fakültesi yerleşkesinde bulunan eğitim ve yüzme havuzu, 3 adet 25 kişilik dersliği ve 25 kişi kapasiteli denizde canlı kalma laboratuarıyla 1993 yılından bu yana Türk denizcilik camiasına hizmet vermektedir. Kapalı eğitim ve yüzme havuzu, 33 m boyu ve 17 m eniyle Türkiye’nin en büyük dalga simülasyonu yapabilme fonksiyonlu eğitim havuzudur. 

Kapalı eğitim ve yüzme havuzu, 11 metre aralıklarla, değişen üç farklı derinliğe (1,5 – 3 – 4,5 m) sahiptir. 4,5 m yüksekliğinde bir atlama platformu en derin bölümde mevcuttur. Her türlü kötü deniz şartını simüle edebilme imkânına sahip olan eğitim ve yüzme havuzunda, 2-4 metre arasında 3 değişik tip dalga yapabilme özelliği bulunmaktadır.

İTÜ Denizcilik Fakültesinin hem kendi öğrencilerine yüzme eğitimleri ve denizde canlı kalma eğitimleri konusunda, hem de diğer denizcilik okullarında eğitim gören öğrencilere, denizde canlı kalma eğitimleri verilmektedir. Türk ve yabancı deniz ticaret filosunda görev yapan tüm gemi adamlarının yanında, Türk ve yabancı deniz kuvvetleri askeri personeline de denizde canlı kalma eğitimleri kapsamındaki teori ve uygulamalı eğitimlerle ilgili konularda çok maksatlı olarak hizmet vermeyi sürdürmektedir. 

Kapalı eğitim ve yüzme havuzu tesisi, denizde acil durumda çok önemli ve gerekli olan gemiyi terk uygulamasını; gerek ıslak ve gerekse kuru terk etme yöntemlerini de uygulama imkânı vermektedir. Bu sayede öğrencilere ve kursiyerlere gemiyi terk yöntemleri uygulamalı olarak gösterilebilmekte, kendilerinin de bu uygulamaların içinde yer almalarını sağlamakta, deniz hayatının bir parçası olan acil durum ve tehlikelere karşı, kendilerini en iyi şekilde hazırlanmalarını sağlamaktadır. 

Bünyesinde, Türkiye’nin denizde canlı kalabilme konusunda en uzman öğretim elemanlarını bulunduran İTÜDF eğitim ve yüzme havuzu, eğitimli uzman yardımcı personeli ve tam teşekküllü donanımı ile geleceğin denizcilerini dünya denizlerinin zor koşullarına hazırlamaktadır. Unutulmamalıdır ki, denizde canlı kalabilmenin en önemli ilkeleri; bilgi, eğitim, kendini kontrol, yeterli donanım ve teçhizattır. 

İTÜ Denizcilik Fakültesi kapalı eğitim ve yüzme havuzunda, denizcilik eğitimleri haricinde periyodik olarak düzenlenen su altı dalış ve yüzme eğitimleri de verilmektedir. Bu kapsamda İSTANBUL TEKNİK ÜNİVERSİTESİ'nin öğrenci, personel ve akademisyenleri şimdiye kadar bir yıldız, iki yıldız balık adam ve balık adam eğitmen brövesi almışlardır. 

**Havuz Sorumlusu:**  
Öğr.Gör.Nejat KOÇAR  
Email: kocar@itu.edu.tr

**İletişim Bilgileri:**  
Denizcilik Fakültesi Telefon: +90 (0216) 395 45 01  
Denizcilik Fakültesi Belge Geçer: +90 (216) 395 45 00  
Denizcilik Fakültesi Adres: İTÜ Tuzla Yerleşkesi, 34940, Tuzla, İstanbul