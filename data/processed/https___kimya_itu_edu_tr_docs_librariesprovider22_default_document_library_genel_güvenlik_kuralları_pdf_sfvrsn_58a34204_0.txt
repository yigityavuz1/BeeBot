**Title: Genel Güvenlik Kuralları**

**Content:**

Sayın Kimya Bölümü Öğretim Üyeleri,

Araştırma laboratuvarlarında uyulması gereken güvenlik önlemleri kapsamında Kimya Bölümü Güvenlik Koordinatörlüğü tarafından aşağıda belirtilen kararlar alınmıştır.

1. Öğretim üyesi, araştırma laboratuvarında çalışan stajyer, bitirme öğrencisi, proje sözleşmeli personeli, lisansüstü öğrencisi ve diğer kişiler ile ilgili bilgileri Ek 1’de verilen formu doldurarak Bölüm Başkanlığı’na ivedilikle bildirmesi gerekmektedir (1 hafta içinde).

2. Daha önce kimya bölümü laboratuvar genel güvenlik kuralları kitapçığından sınava girmemiş veya laboratuvar çalışmasına yeni başlayacak tüm öğrenciler, duyurusu yapılacak sınava girmekle yükümlüdürler. Öğrenciler ve diğer kişiler sınavı başarı ile tamamlamak zorundadır (başarı ölçütü: 80/100).

3. Araştırma grubu üyelerine ve yeni katılacaklara ilgili laboratuvarın sorumlu öğretim üyesi veya tecrübeli çalışma grubu üyesi tarafından aşağıda ana başlıkları verilen konularda eğitim/bilgilendirme yapılmalıdır:
   - Acil çıkış planı,
   - Yangına müdahale, yangın söndürücü tüplerinin sınıfları ve hangi yangına ne tip yangın söndürücü kullanılacağı, yangın battaniyesinin yeri ve kullanımı,
   - Laboratuvardaki göz yıkama istasyonunun/şişesinin yeri ve kullanımı,
   - Kaza durumunda yapılacaklar ve kime hangi telefonlardan ulaşılacağı bilgisi,
   - Her bir laboratuvara özgü risk durumları hakkında kapsamlı bilgilendirme,
   - Kimyasalların MSDS bilgilerine nasıl ulaşılacağı,
   - Birbirleri ile uyumsuz kimyasallar,
   - Kimya Bölümü atık yönetimi hakkında bilgilendirme.

4. Öğrenci ve diğer laboratuvar çalışanlarının, bilgilendirme eğitimi tamamlandıktan sonra Kimya Bölümü web sayfasındaki form (Ek 2), öğrenci ve eğitimi veren kişi tarafından imzalanarak Bölüm Başkanlığı’na teslim edilecektir.

5. Yukarıda belirtilen aşamaları tamamlamamış kişilerin laboratuvara alınmaması gerekmektedir, aksi durum öğretim üyesinin sorumluluğundadır.

6. Bölüm Başkanlığı’na adları bildirilen; öğrenci, proje personeli, araştırma görevlileri ve izin alınmış diğer kişiler dışındakilerin her ne nedenle olursa olsun araştırma laboratuvarlarına girmesi kesinlikle yasak olup, kuralın uygulanmasında birinci derece sorumluluk öğretim üyesindedir.

7. Bildirim, sınav ve laboratuvar eğitim/bilgilendirme çalışmalarının 3 hafta içerisinde tamamlanması planlanmıştır.

Prof. Dr. Metin H. Acar  
Prof. Dr. Gürkan Hızal  
Kimya Bölümü Başkanı  
Güvenlik Koordinatörü