**Title: Üniversite Yaşamına Adaptasyon**

Üyum, bireyin yaşadığı çevrede kurduğu duyarlı ilişkilerle gereksinimlerini kendisi ve çevresindekiler için yararlı olacak biçimde gidermesi ve isteklerini gerçekleştirmesidir. Üniversite yaşamı, öğrencinin hayatında yenilik ve değişim demektir. Yeni insanlar ve yeni ortam, gerek fiziksel gerek psikolojik uyumu beraberinde getirmektedir. Evden ve aileden ayrılma, arkadaş ve grup seçimi, bir mesleğe aday olma ve iş bulmaya ilişkin belirsizlikler gibi pek çok problem üniversite öğrencilerinin gündeminde yer alır. Bu dönemde her bireyin uyum süreci farklı olur. Bazı kişilerde uykusuzluk, iştahsızlık, beklenmedik duygusal tepkiler gibi belirtiler görülebilir. Birey, karşılaştığı sıkıntılı durumları sadece kendisinin yaşamadığını düşünerek bu zorluklarla baş edebileceğine inandığında daha kolay uyum sağlayacaktır.

Üniversite hayatında ebeveynlerin üzerindeki sorumlulukların çoğunun üstlenilmesi ile eğitim faaliyetleri üniversite öğrencisine devredilmiş olur. Devamsızlık takibi, ders seçimi, bursluluk, aylık bütçenin dağılımı, akademik başarı gibi meseleler üstesinden gelinmesi gereken önemli konulardır. Sosyal ve kişisel yaşamda da dengeli harcama, sağlıklı beslenme, temiz ortamda yaşama gibi konular yeni hayata uyumun basamaklarıdır.

İnsanların değişime olan tepkileri farklılık gösterir. Üniversite öğrencisi olmanın getirdiği sorumlulukların üstlenilmesi bazı bireyler üzerinde kaygı oluşturabilir. Önemli olan, bu belirtilerin üniversite yaşamına uyum süreci ile ilgili olduğunu fark etmektir.

**Uyum sürecinde zorluk yaşıyorsanız:**

- Kendinize zaman tanıyın.
- Ani kararlar vermeyin.
- Duygularınızı fark edin ve kabul edin.
- Kendinizi, okulu veya çevrenizi suçlamayın.
- Üniversite hayatının olumlu özellikler kazandırdığını unutmayın.
- Sosyal faaliyetlere katılın.
- Bedensel sağlığınıza dikkat edin.
- Gerçekçi hedefler koyun.
- Ders kaçırmamaya özen gösterin.
- Ortamı tanıdık hale getirin.
- Eğer uyum sağlamakta zorlanıyorsanız bir uzmandan yardım alabilirsiniz. 

**İletişim:** İTÜ Mensubu iseniz dilpsi@itu.edu.tr adresine mail atarak randevu talebinde bulunabilirsiniz.