**İÇ KONTROL EYLEM PLANI**

Kamu mali yönetim ve kontrol sistemini düzenleyen 5018 sayılı Kamu Mali Yönetimi ve Kontrol Kanunu ile COSO modelini esas alan bir İç Kontrol Sisteminin kurulması hedeflenmiştir.

5018 sayılı Kanunun 55 inci maddesinde iç kontrol, idarenin amaçlarına, belirlenmiş politikalara ve mevzuata uygun olarak faaliyetlerin etkili, ekonomik ve verimli bir şekilde yürütülmesini, varlık ve kaynakların korunmasını, muhasebe kayıtlarının doğru ve tam olarak tutulmasını, mali bilgi ve yönetim bilgisinin zamanında ve güvenilir olarak üretilmesini sağlamak üzere oluşturulan organizasyon, yöntem ve süreçle iç denetimi kapsayan mali ve diğer kontroller bütünüdür.

İç Kontrol Sistemi; mali kontroller yanında mali olmayan kontrol usullerini de içeren bir yönetim modeli olarak tasarlanmıştır. İç kontrol, tüm kurum personelinin içinde yer aldığı, süreklilik gösteren bir faaliyet ve süreç olarak algılanmalıdır. Bu yönüyle, iç kontrol kurumların iş yapma usullerinin ayrılmaz bir parçasıdır ve belirlenen amaçlara ulaşmasına yardımcı olur.

İç Kontrol Sistemi; etik değerler, kurumsal organizasyon yapısı, personel performansı, planlama ve programlama faaliyetleri, risk tespiti, raporlama sistemi ve üst yönetimin izleme ve değerlendirme sorumluluğunu içerir. İç kontrol, sürekli güncellenmesi gereken bir yönetim modelidir.

İç Kontrol Sisteminin kurulması, kurumun hedeflerine ulaşması sürecinde yararlanılacak bir araç olarak algılanmalıdır. Önemli olan, kurumun belirlemiş olduğu amaçlarına ulaşmasıdır. Standartların sağlanması ve eylem faaliyetlerinin gerçekleştirilmesi ile iç kontrol sistemi zamanla kurumun tüm süreçlerinde etkisini gösterecektir.